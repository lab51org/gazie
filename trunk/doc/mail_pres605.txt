Titolo:
Nosce te ipsum.

Presentazione:
Già dalla prima pagina, appena dopo l'autenticazione, l'utente si accorge dei cambiamenti grafici e funzionali. Cambiamenti che ho provato ad elencare sotto omettendo tutta l'enorme mole di modifiche "invisibili" agli utilizzatori, e tutte le correzioni, limitandomi alle sole novità; ne sono tante e per redigere la lista che riporto ho dovuto rileggere i commenti alle singole revisioni. Considerate che per poter arrivare a questa nuova versione abbiamo fatto in quattro persone quasi 200 commits sul repository tutti concentrati in pochi giorni e comunque nel solo periodo ottobre-dicembre. Ho anche riosservato che alcuni di noi hanno contribuito nelle ore più improbabili: la notte fonda fino a che il sonno non li ha accecati, ed io spesso al mattino di buon ora mentre ancora mi stropicciavo gli occhi perché non completamente sveglio. Ogni volta che Sourceforge ci segnalava una nuova modifica guardavamo, criticavamo, telefonavamo, correggevamo, ideavamo, ovvero fantasticavamo sul lavoro degli altri. Dietro di noi, a spingerci, gli interessi personali ed anche i colleghi che ci spronavano al miglioramento del loro strumento di lavoro quotidiano. Col fine che è sempre lo stesso: incrementare la qualità e la quantità delle informazioni aziendali, ma anche la facilitazione del controllo e delle analisi con le inevitabili ricadute decisionali. Finalmente si è concretizzata questa nuova produzione che avrei voluto rilasciare tra circa un mese, in occasione del dodicesimo compleanno di GAzie, non mi sono formalizzato: eccolo a voi in anticipo come un pacchetto regalo per le prossime feste e per il nuovo anno. Ringrazio pubblicamente Enrico Fedele, Francesco Pagano e Andrea Biasi per il loro contributo tecnico e umano.

Novità:
- Nella homepage adesso c'è una dashboard con 8 bottoni clickabili per le procedure più utilizzate e 8 per le ultime usate.
- Sempre in homepage: dopo 10 giorni senza aver mai effettuato un backup dati appare un alert che consiglia di farlo; di default il link punta ad eseguirlo tramite download da browser in considerazione che in una piccola struttura informatica su LAN il servente basa tutto su un singolo hd che potrebbe "venire a mancare" in qualsiasi momento. Dal tab "configurazione" sulla lista dei backup si può optare per una soluzione diversa (internal), magari dopo aver ridiretto tramite link simbolico sul filesystem di un altro supporto fisico o su un cloud storage.
- Modifica dei prezzi degli articoli con possibilità di indicizzazione al campo "Peso specifico/Moltiplicatore".
- Gestione dello sconto proveniente dall'anagrafica articoli.
- In fase di inserimento/emissione si può passare da un tipo di documento di vendita ad un altro senza dover ricominciare da capo.
- Migliorato sensibilmente l'autocomplete per la ricerca dei partner commerciali durante l'inserimento dei documenti o dei movimenti ad essi relativi.
- In inserimento/modifica dei documenti di vendita/acquisti anche la ricerca dell'articolo di magazzino da questa versione si avvale dell'autocomplete.
- Sempre in emissione documenti: in caso di nuovo articolo un form modale consente l'aggiunta dello stesso in archivio senza dover aprire una nuova pagina.
- Dalla contabilità la nuova procedura "Situazione contabile" permette l'interazione con le partite aperte senza dover ricorrere a quella per la gestione dei movimenti contabili, o le corrispondenti in vendite o acquisti.
- Le destinazioni sui documenti possone essere multiple così come i raggruppamenti.
- Aggiunte altre tre tipologie di DdT: in conto visione, in triangolazione, e reso da conto visione.
- Riscritta la procedura per la fatturazione differita da DdT a seguito dell'introduzione delle suddette due nuove tipologie.
- Lo script per l'emissione dei documenti di vendita permette l'emissione delle ricevute fiscali, attualmente la stampa è dimostrativa ed eseguita su un file pdf. Chi vuole potrà personalizzarla per poterle inviare su una stampante ad impatto caricata con moduli in duplice copia fiscalmente prenumerati; è un vecchio metodo ma nelle micro-aziende evita l'acquisto e tutti gli obblighi relativi alla tenuta del registratore di cassa.
- Quando in inserimento documenti di vendita/acquisti si superano 5 righi ed i nuovi immessi, accodati sotto, potrebbero essere invisibili, per evitare all'utente di dover fare lo scroll appare un rigo di memo tipo alert con i dati essenziali per ricordarlo.
- Raggruppamenti statistici sugli articoli di magazzino.
- Possibilità di configurazione aliquota IVA se addebitare i bolli (2€) in fattura per importi maggiori di €77,47 sul esenti/escusi/non soggetti.
- Adesso dal menù Tools&Info è possibile visualizzare, ricercare, modificare i dati presenti nell'archivio delle anagrafiche comuni.
- Sulle nuove installazioni sono stati attivati di default i moduli humres (Risorse umane) e suppor (Assistenze) anche se entrambi incompleti.

Approfondimenti:
"Vissi d'arte, vissi d'amore"
 
Antonio de Vincentiis, Montesilvano, 23 Dicembre 2015