Titolo:
Non omnes. Perficient superi.

Presentazione:
La vasta diffusione dei piccoli e comodissimi terminali per telefonia mobile ha cambiato radicalmente il modo di scrivere le interfacce delle applicazioni web-based. Responsive non è solo un termine alla moda, ma una grande opportunità che ho voluto cogliere regalandovi questa major release. Anche dalla numerazione avrete intuito che ho apportato dei cambiamenti rilevanti, il più importante è senza dubbio la realizzazione di un menù totalmente responsive, automaticamente si adatta alla grandezza della finestra/monitor utilizzata per relazionarsi con GAzie.
In passato non avevo mai dato troppa importanza all'aspetto estetico delle finestre, mi ero sempre dedicato alle funzionalità, pertanto avevo lavorato molto più lato server (php e database), nelle ultime settimane, giocando lato client con Jquery e Bootstrap, mi sono veramente divertito! ;) 
I primi tentativi li ho fatti per curiosità, senza pretendere grandi cose, e solo dopo aver integrato Smartmenus è venuto fuori quello che potete vedere. Soddisfatto ed autocompiaciuto dei risultati avuti dal menù mi sono spinto a riscrivere alcune altre pagine di natura diversa tra loro. Ho realizzato per prima la Home, poi ho perso qualche giorno per rifare la pagina dell'emissione degli scontrini fiscali a causa delle molte funzionalità presenti, e siccome non avevo nulla di pronto ho dovuto riscrivere molte cose; il risultato l'ho testato in produzione e adesso posso fare scontrini in mobilità e con facilità direttamente dal mio smartphone, magari mentre parlo con il cliente e senza dover necessariamente andare sul pc. Ma la sfida più combattuta è stata quella per ottimizzare la visualizzazione delle tabelle dei vari report su tutti i dispositivi basandomi su Bootstrap (carente sotto questo aspetto). Quando passo dal comodissimo monitor ampio del pc desktop al microscopico 4,3" in orientamento verticale del mio Samsung Galaxy S4 mini i righi dei listati che prima erano orizzontali e magari con molte colonne magicamente diventano delle caselle messe una sull'altra all'interno delle quali, su due colonne, ci sono le label e i valori delle varie celle, così anche voi le potrete scrollare in verticale esattamente come fate con i post di Facebook. A proposito di scroll: quando verranno riscritti i nuovi listati questi saranno "onload", e nel momento in cui raggiungerete il limite in basso verranno caricati altri dati dal database. Ci sono due nuovi pulsanti a destra e sinistra del totale dei documenti di vendita, essi permettono di arrotondarlo all'euro per eccesso o per difetto agendo sui prezzi nei righi e sullo sconto chiusura, nonostante abbia impiegato anima e cuore per scrivere la funzione che si occupa dell'operazione è aritmeticamente evidente che se ci sono solo righi con grandi quantità e magari in configurazione azienda avete messo pochi decimali per i prezzi la stessa non riesce alla perfezione ma ci si avvicina soltanto. Di nuovo c'è anche il form per l'inserimento degli acquisti dei beni ammortizzabili (nel modulo Acquisti) ed il report dei cespiti (nel modulo Fine Anno), sono nati per essere autoadattabili ai monitor; ma funziona solo la parte della registrazione degli acquisti dei beni ammortizzabili con la creazione dei relativi sottoconti (immobilizzazione, fondo, quota di costo), ivi compresa la tabella ministeriale degli ammortamenti per tipologia di attività ( in formato xml ). L'automazione del resto è ancora da fare seppure ho già tutto in testa ed infatti il database è stato approntato allo scopo, me ne occuperò con molta lentezza in quanto alleggerirà solo di poco il lavoro manuale del rilevamento dei costi d'ammortamento sul nostalgico registro cartaceo con copertina verde, l'unico che è rimasto!
       
Antonio de Vincentiis, Montesilvano, 9 Maggio 2016