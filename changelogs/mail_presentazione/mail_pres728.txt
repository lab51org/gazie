Titolo:
Oderint dum metuant.

Presentazione:
Con GAzie 7.28 ho completato la gestione della distinta base degli articoli di magazzino, era congelato da tempo in uno stato embrionale, adesso è funzionale ed ha una profondità di livello 6  permettendo la manipolazione e la stampa degli alberi delle composizioni.
Antonio Germani ha lavorato sul suo "Quaderno di campagna" dotandolo della gestione delle "Zone vulnerabili ZVN". Così si potrà ottemperare a quanto disposto dalla Direttiva europea "Nitrati" (Dir. 91/676/CEE), recepita in Italia con il Decreto legislativo n. 152/99 e successive integrazioni. La direttiva si pone l'obiettivo di ridurre e/o prevenire l'inquinamento delle acque causato dai nitrati di origine agricola; l'eutrofizzazione è un problema molto sentito in Adriatico, soprattutto nelle zone settentrionali e centrali afferite dai grandi fiumi. Per farlo abbiamo aggiunto agli articoli di magazzino i campi relativi alle percentuali di azoto (N), fosforo(P) e potassio(K) presenti nei concimi. 
Un ottimo lavoro certamente apprezzato dalle aziende agricole, non solo le biologiche.
Sempre di Antonio Germani è la rivisitazione del giornale di magazzino e l'aggiunta di un filtro per la ricerca degli articoli condizionata dalla categoria merceologica.
Angelo Romano ha rivisto la modalità di stampe del libro delle presenze dei collaboratori (risorse umane).


Antonio de Vincentiis, Montesilvano, 1 ottobre 2019