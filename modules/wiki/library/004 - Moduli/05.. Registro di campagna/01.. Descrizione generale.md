# Registro o quaderno di campagna
### Descrizione generale
Il modulo Quaderno di campagna, creato da Antonio Germani dell'azienda agricola La Casetta di Massignano, è nato dalla necessità di avere una gestione elettronica delle attività agricole, in particolare quelle di una piccola azienda biologica, senza costi per l'acquisto del software e, sopratutto, senza dover utilizzare due software diversi, uno contabile e uno agricolo.
Infatti il modulo è utilizzabile contemporaneamente agli altri moduli di GAzie con i quali è perfettamente integrato.
Può essere installato in locale, quindi senza connessione internet, ma, sopratutto, può essere installato online e gestito tramite uno smartphone rendendo possibili registrazioni istantanee, direttamente sul campo, evitando le eventuali dimenticanze in caso di inserimenti in momenti successivi.

**I principali punti di forza sono:**

#### Gestione dei prodotti e fitofarmaci
*-La gestione completa del magazzino dei prodotti agricoli connessa ai fornitori e ai pagamenti degli stessi.*

Grazie al controllo della scorta minima c'è la possibilità di riordinare i prodotti esauriti o in via di esaurimento. In ogni prodotto agricolo si possono inserire, richiamandole al bisogno, le schede di sicurezza e tecniche. La gestione dei prodotti fitosanitari si completa interfacciandosi con la banca dati del Ministero della salute assicurando, così, un controllo sulla scadenza delle autorizzazioni e sulla classificazione tossicologica. E' anche possibile crearsi un proprio database in cui specificare le dosi e il tempo di decadimento di un fitosanitario riferito ad una data coltivazione.

#### Gestione dei campi di coltivazione
*-La gestione dei campi di coltivazione con la possibilità di individuarli con foto personali e link a Google Maps.*

Qui troviamo il controllo sul tempo che si deve attendere, dopo aver fatto un trattamento con un fitofarmaco, prima di raccogliere un prodotto agricolo e la stampa della situazione in tempo reale di ogni singolo campo. Particolarmente utile alle azienda biologiche è la gestione del rame metallo su ogni singolo campo con stampa della dichiarazione del rame metallo utilizzato. 

#### Gestione della produzione e degli operai
*-La gestione del calcolo del costo di ogni produzione agricola, dalla semina al raccolto, comprese le operazioni con macchine agricole e operai.*

E' possibile registrare le operazioni meccaniche di lavorazione del terreno, imputandone i costi alla produzione di appartenenza. Sono gestibili anche le ore lavorative degli operai, connesse al modulo di gestione del personale di GAzie, così da registrare automaticamente le ore dell'operazione agricola anche nel relativo registro orario dei dipendenti e sempre con la possibilità di imputare i costi ad una produzione specifica.

#### Gestione dei campi di coltivazione
*-Il registro dei trattamenti e delle lavorazioni con stampe periodiche di tutte le operazioni agricole e di magazzino.*

In questo registro vengono riportati, in ordine cronologico, tutti i movimenti agricoli aziendali, dalla semina al raccolto, dall'acquisto dei prodotti fitosanitari al'inventario di fine anno o periodico. E' presente un controllo del dosaggio massimo utilizzabile del prodotto fitosanitario sul campo di coltivazione anche in riferimento alla coltura e avversità.

#### Gestione dell'operatore
*-La gestione dell'operatore che effettua le operazioni agricole.*

Grazie alla gestione multi-utente, ogni registrazione nel registro dei trattamenti riporterà il nome dell'utente connesso che l'ha effettuata. Ogni operature potrà avere il suo personale accesso a GAzie. Questa caratteristica è molto utile in caso di aziende che usufruiscono di contoterzisti con patentino per l'uso dei fitofarmaci.

#### Gestione Registro olio SIAN
*-La gestione dei file di upload per aggiornare il Registro olio del SIAN.*

Grazie a questa gestione è possibile aggiornare il Registro dell'olio del Portale olio SIAN. GAzie, ad ogni operazione che implica l'olio di oliva, crea un file da caricare periodicamente nel portale dell'olio del SIAN. Con questo file il registro SIAN si aggiornerà con tutte le operazioni create da GAzie e non si dovrà più pensare a nulla, solo a caricare il file con la frequenza stabilita dalla legge per la vostra azienda. In questa sezione sarà anche possibile vedere in tempo reale il livello di riempimento di tutti i silos o fusti aziendali contenenti olio sfuso.